# Statikus és dinamikus analízis JavaScript-környezetben

**Lucz Tamás Soma / [BME-VIK](http://vik.bme.hu) / [MIT](http://mit.bme.hu) / [FTSRG](http://inf.mit.bme.hu)**

**Konzulens: [Honfi Dávid](https://github.com/davidhonfi)**

Szoftvereink kódját emberek írják. Az emberek természetes tulajdonsága, hogy hibákat követnek el, amik a megfelelő eszköztárak hiányában felfedezetlenek maradhatnak. Ezen fejlesztői hibák fokozott kockázatot jelenthetnek a készülő szoftverre, hiszen a logikailag esetlegesen helytelen működés mellett jelentős biztonsági réseket eredményezhetnek; kiaknázásuk a szoftver nemkívánatos viselkedését idézheti elő. Ez rosszindulatú támadóknak lehetőséget nyújt arra, hogy a szoftvert számukra kedvező, a fejlesztők számára kedvezőtlen módon, de mindenképpen a szándékolttól eltérő módon futtassák.
Feladatom volt a félév során, hogy a fenti szempontokat figyelembe véve egy olyan komplex analízis-eszköztár kifejlesztésének elméleti és gyakorlati lehetőségeit vizsgáljam, amely vállalati JavaScript-kódtárak elemzésével fejlesztői hibák jelenlétére hívja fel a figyelmet, csökkenteni igyekezvén ezzel a készülő szoftverbe kerülő biztonsági kockázatokat előidéző hibák számát.Ennek első lépéseként megismerkedtem a forráskódanalízis általános fogalmaival, valamint a JavaScript-forráskódok statikus és dinamikus elemzésének lehetőségeivel. A nyelv különféle változatainak, szabványainak mélyebb megismerése után konkrét, kurrens technológiai eszközöket kerestem, amelyek lehetővé teszik egy testreszabható, automatizált munkafolyamat létrehozását a fentebb közölt probléma megoldására.
Beszámolómban a forráskódanalízis általános módszereinek áttekintése után betekintést nyújtok a JavaScript programozási nyelv sajátosságaiba, majd egy rövid történeti kitekintés és a nyelv szabványosításának bemutatása után ismertetem a JavaScript-specifikus kódanalízis módszereinek egy részhalmazát.Ezek után bemutatom a félév során általam megismert eszközök főbb működésmódjait, jellegzetességeit, a legtöbb eszköztár funkcionális lehetőségeit saját példán illusztrálva.
Összefoglalásként felvázolok egy, a korábban bemutatott eszközökre támaszkodó, azokat összekapcsoltan, moduláris és bővíthető munkafolyamatban használó hibrid analízist, melynek eredménye egy JavaScript-szoftver komplex, testreszabható analitikai áttekintése. A munkafolyamatra építendő IDE-plugin konkrét fejlesztői hibákat lesz képes feltárni, jelentős mértékben lecsökkentve ezzel az éles környezetbe kikerülő szoftver használatának biztonsági kockázatát.